
Tekst piosenki:

		    		    
                    Romans śpiewam, bo śpiewam! Bo jestem śpiewakiem!
Ona była żebraczką, a on był żebrakiem. (x2)

Pokochali się nagle na rogu ulicy
I nie było uboższej w mieście tajemnicy... (x2)

Nastała noc majowa, gwiaździście wesoła,
Siedli - ramię z ramieniem - na stopniach kościoła. (x2)

Ona mu podawała z wyrazem skupienia
To usta do pieszczoty, to - chleb do gryzienia. (x2)

I tak, śniąc, przegryzali pod majowym niebem
Na przemian chleb - pieszczotą, a pieszczotę - chlebem. (x2)

I dwa głody sycili pod opieką wiosny:
Jeden głód - ten żebraczy, a drugi - miłosny. (x2)

Poeta, co ich widział, zgadł, jak żyć potrzeba?
Ma dwa głody, lecz brak mu - dziewczyny i chleba. (x2)
		    
		    
                     
Poznaj historię zmian tego tekstu 

