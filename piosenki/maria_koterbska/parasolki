
Tekst piosenki:

		    		    
                    W dziwnym mieście, w którym nigdy deszcz nie pada 
i gdzie ratusz ulepiony jest z cynfolii, 
co dzień rano kolorowy kram rozkłada 
potargany stary handlarz parasoli. 
I zachęca małych ludzi cienkim krzykiem, 
w rękach trzyma parasolki kolorowe, 
parasolki maciupeńkie, jak guziki: 
białe, żółte, fioletowe i różowe. 

Parasolki, parasolki dla dorosłych i dla dzieci! 
Parasolki, parasolki - kropla przez nie nie przeleci! 
Parasolki, parasolki. parasolki bardzo tanie! 
Parasolki, parasolki proszę brać panowie, panie! 

Mali ludzie mają małe domki z piasku 
i maleńkie samochody z plasteliny... 
Mali ludzie mają bardzo mało czasu, 
bo maleńkie są zegary i godziny... 
Muszą robić złote kule, być w teatrze, 
potem jeszcze wpaść na chwilę do sąsiada. 
Na sprzedawcę parasolek nikt nie patrzy, 
zresztą u nich przecież nigdy deszcz nie pada. 

Parasolki, parasolki dla dorosłych i dla dzieci! 
Parasolki, parasolki - kropla przez nie nie przeleci! 
Parasolki, parasolki. parasolki bardzo tanie! 
Parasolki, parasolki proszę brać panowie, panie! 

Odszedł z miasta, w którym kramik swój rozkładał 
potargany stary handlarz parasoli, 
wtedy deszcz z małego nieba zaczął padać 
na ulice i na ratusz - ten z cynfolii. 
I spostrzegli mali ludzie z małych domów, 
kiedy mieli mokre brody, mokre głowy, 
że na Rynku, przy Ratuszu nie ma kramu 
i sprzedawcy parasoli kolorowych. 

Parasolki, parasolki. parasolki bardzo tanie! 
Parasolki, parasolki proszę brać panowie, panie! 
Proszę brać, panowie, panie! 
Parasolki! Parasolki!!!
		    
		    
                     
Poznaj historię zmian tego tekstu 

