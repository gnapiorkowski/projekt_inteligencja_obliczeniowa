
Tekst piosenki:

		    		    
                    Mężczyzno, który czytasz,
Gazetę na przystanku,
Dziewczyno, która nie pytasz,
O imię swych kochanków,
Kobieto z dzieckiem na ręku,
Starcze ścigany przez ciemność,
W godzinie pełnej lęku,
Podzielcie się ze mną.

Podzielcie się ze mną smutkiem,
Podzielcie dobrymi snami,
Podzielcie się ze mną jutrem,
I tym, co zostało za nami.

Podzielcie się ze mną niebem,
Choć nas zesłało na ziemię,
Podzielcie się ze mną chlebem,
Podzielcie się ze mną kamieniem.

Dziewczynko z zapałkami,
Tańcząca wśród pijaków,
Żołnierzu z listem od mamy,
I ciężkim sercem w plecaku,
Poeto, który słyszysz,
Poezji swej daremność,
W godzinie pełnej ciszy,
Podzielcie się ze mną.

Podzielcie się garścią złudzeń,
I garścią słodkich okruchów,
Podzielcie się ze mną ludzie,
Wśród nocnej ciszy otuchą,
A Ty nam ziemio przebacz,
I dalej bądź, jak matka,
A Ty nam niebo ześlij,
Nadzieję w śnieżnych opłatkach
		    
		    
                     
Poznaj historię zmian tego tekstu 

